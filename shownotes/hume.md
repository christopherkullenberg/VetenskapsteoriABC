## Intro

Idag ska vi prata om den skotske empiristen och skeptikern David Hume som levde och var verksam under sjuttonhundratalet. Hume tillhör de stora namnen inom upplysninge ns vetenskapsteori och har haft ett inflytande på kunskapsteorin som är jämförbart med Descartes och Kant, Bacon och Newton.

För att vi ska få grepp om Hume kommer jag att ta upp följande saker. 

I den första delen kommer jag att ge en överblick över Humes bidrag till vetenskapsteorin och vilken betydelse det fick för den efterföljande debatten.

Sen, i den andra delen presenterar jag de viktigaste vetenskapsteoretiska problemen som Hume satte fingret på och utvecklade. 

Det första problemet är distinktionen mellan förnuftskunskap och erfarenhetskunskap, alltså vad Hume kallar för relations of ideas respektive matters of fact. Detta problem kallas även för Humes Fork. 

Därefter kommer jag att prata om induktionsproblemet enligt Hume. Alltså att ett finit antal observationer inte kan bevisa eller härleda en allmänt giltig lagbundenhet i naturen.

Det tredje problemet, som delvis är relaterat till de två tidigare nämnda, är problemet om kausalitet, eller bättre känt som problemet med orsak och verkan. 

När jag sedan har diskuterat de här problemen kommer vi gå vidare med att borra ännu djupare i dem genom att närläsa passager ur Humes kanske mest tillgängliga och omfattande text: An Inquiry Concerning Human Understanding(1) från 1748. 

## Vetenskapsteoretisk biografi

David Hume var verksam under sjuttonhundratalet i det som vi ofta kallar för den skotska upplysningen som i sin tur var en del av den bredare upplysningsfilosofiska strömningen i europa i slutet av sjuttonhundratalet. 

Den skotska upplysningen kan man även se som en förlängning av den vetenskapliga revolutionen och hade kommit att påverkas av framväxten av de nya vetenskaperna, 
där framförallt fysik och matematik hade nått stora framsteg.

David Hume brukar räknas som en empirist när det kommer till hans grundläggande vetenskapsteori. Dels går det att förstå hans tankar som en förlängning av francis bacons empirism och induktiva logik men Hume hämtade även inspiration från John Locke.

Hume har haft ett enormt inflytande på både senare empiristiskt inriktad  vetenskapsteori, men precis lika mycket på den rationalistiska vetenskapsteorin  som utvecklats parallellt med empirismen sedan Descartes. Humes  skeptiska empirism skulle exempelvis få ett enormt inflytande på Immanuel Kant, eftersom de problem som Hume presenterade gav Kants rationalistiska utgångspunkt en serie utmaningar som var tvungna att lösas. 

Hume är som tänkare betraktad en figur som spänner över flera områden, från  att vara en historiker över englands historia till att skriva om moralfilosofiska spörsmål. 

Men, ur vetenskapsteoretisk synvinkel är Hume extraordinärt viktig eftersom han är först ut att presentera ett antal centrala problem för kunskapsteorin.

Det första problemet, som vi också ska gå in på i detalj när vi närläser stycken ur An Inquiry concerning Human Understanding, kallas ibland för Humes fork (eller Humes gaffel). Med Humes fork menas den tvådelning av hur vi når kunskap som vi sedan Kant har betecknat som kunskap a priori respektive a posteriori. A priori, enligt både Hume och Kant, innebär kunskap som vi kan vara helt och hållet säkra på utan att blanda in den empiriska erfarenheten. Till exempel 2 + 3 = 5 eller "en triangel har tre sidor". Hume kallade denna första kategori för "Relations of ideas". Kunskap som däremot uppstår på grund av vår sinneserfarenhet kallar Hume för "matters of fact" (det som Kant sedan kallar för a posteriori). 

--- hit 2 ---

Denna tudelning, alltså Humes fork eller gaffel, tänker vi idag som ganska så grundläggande. Vi ser det ganska naturligt med andra ord att det finns viss typ av kunskap som vi tänker oss fram till, som alltid är sann så länge vi räknar rätt eller drar korrekta logiska slutsatser. Å andra sidan finns det massvis med kunskap som är helt och hållet beroende av erfarenheten, i princip allt vi vet om planeter, växter och djur, eller kemiska föreningar är kunskap som har sin grund i fakta, eller matters of fact, för att parafrasera Hume. 

Men, när dessa idéer presenterades i slutet av sjuttonhundratalet så var de ganska kontroversiella, speciellt när man jämförde de med den mera traditionella skolfilosofi som undervisades på dåtidens universitet. För om den a prioriska kunskapen kunde nå en nödvändig säkerhet, under alla omständigheter var 2+3=5 och alla cirklar var runda per definition, så led den empiriska erfarenheten om fakta av att bara vara sann till den grad som den mänskliga erfarenheten satte gränserna. Människans begränsade förmåga att observera världen och samla på sig empiriska erfarenheter gjorde att kunskap inhämtad på detta sätt aldrig kunde betraktas som absolut och nödvändigt sann. Även om jag varenda natt i tio års tid observerade planeternas banor med mitt teleskop eller om jag varje dag under samma tid gjorde om samma experiment i mitt laboratorium så skulle jag inte kunna vara säkrare än summan av mina begränsade observationer. Kort och gott, jag skulle kunna nå en väldigt hög grad av sannolikhet att mina upprepade experiment och observationer kunde förutsäga vad som skulle hända härnäst, men jag skulle aldrig kunna vara helt och hållet säker. 

Detta problem kallas ofta för induktionsproblemet, alltså att de slutsatser vi drar baserat på våra empiriska erfarenheter inte på ett logiskt nödvändigt sätt kan ge oss prediktioner om framtida händelser. Även om jag har en stor mängd observationer bakom mig, nogrannt nedtecknade och sparade matters of fact, så finns det inget i denna datamängd av empiriska erfareheter, som med nödvändighet säger att de mönster och lagbundenheter som jag har upptäckt hittills, kommer att vara giltiga vid nästa observationstillfälle.

Ett närbesläktat problem är det om Kausalitet: Orsak och sedan verkan. Hur hänger de ihop? Hume ställer frågan om varifrån våra föreställningar om "necessary connections" - eller nödvändiga kopplingar egentligen kommer. Det kan inte vara genom erfarenheten, eftersom den ger ju oss bara att vi först ser en händelse och sedan en annan händelse. Men vad var det som egentligen som kopplade samman de två händelserna, alltså orsaken och verkan? 

Om jag håller upp en penna i handen och sedan släpper taget om den så faller den till marken eller till bordet. I ena stunden befinner sig pennan i min hand, i andra stunden ligger den på bordet. Om jag har en skarp syn kanske jag kan se pennans snabba fall genom luften till och med. 

Men vad var det som orsakade pennans fall? Enligt Newtonsk fysik, som ju var Humes referenspunkt, är det gravitationen som verkar som en osynlig kraft på pennan som är orsaken. Enligt Einstein är det en konsekvens av att jordens massa kröker rumtiden. Här har vi två naturvetenskapliga förklaringar om vad som är orsaken till en viss given verkan, alltså att min penna faller till bordet. 

Men, argumenterar Hume, det är inte möjligt att med erfarenheten direkt erfara ett fenomen som gravitation. Allt vi kan observera är effekterna av gravitationen. Jag känner min kropp väga ned mot mina ben och fötter när jag står upp, jag kan till och med se på film när en rymdraket avfyras och kämpar sig ut ur jordens gravitationsfält. Men, den osynliga kraften gravitation ser jag inte direkt. Inte heller ser jag en Einsteinsk krökt rumtid, bara dess konsekvenser.

Så orsak och verkan är inte möjlig att erfara direkt med sinnena. Men, menar Hume, kausalitet är inte heller tillgängligt för förnuftet (eller det rena förnuftet som Kant skulle säga) och den aprioriska kunskapen. När det kommer till sådana naturlagar om orsak och verkan som till exempel gravitationen så finns det inget sätt att logiskt härleda dessa på ett logiskt sätt. 

Vi kan enligt Hume inte ta oss till orsak och verkan genom att försöka härleda gravitation ur "penna" eller "bord". Gravitationen finns inte "i" begreppet penna. Även om vi skulle kunna argumentera att en penna är ett utsträckt ting i rummet som består av materia som därmed ger den en massa vilket sedan leder till att den i närvaro av en ännu större massa - jorden - kommer att dras emot den så menar Hume att vi inte alls har att göra med logiska härledningar, utan endast härledningar i succession. 

Detta leder Hume till att konstatera att det som vi kallar för orsak och verkan, det som vi ofta är bergsäkra på, egentligen är en fråga om habit, alltså vanan som uppstår när vi gång på gång ser orsak och verkan upprepas framför våra ögon. 

--- hit ---

## Närläsning

Okej. Hur ser då dessa idéer ut i Humes egna ord?

An Inquiry into Human Understanding (1) publicerades första gången 1748. Den är helt central för de klassiska vetenskapsteoretiska problemen om hur kausalitet är möjlig (eller omöjlig) att nå kunskap om, huruvida relationen mellan det förnuftsmässiga tänkandet (a priori) och den empiriska erfarenheten (a posteriori) ser ut, samt i allmänhet för den skeptiska hållning som präglar många vetenskapsteoretiska perspektiv. Det finns även ett kapitel som handlar om mirakel som i vissa utgåvor censurerades ut ur Inquiry eftersom det kunde uppfattas som kritiskt mot kyrkan och religionen. Mer om det senare. 

Vi börjar med Humes fork som dyker upp i kapitel 4 "Skeptical doubts concerning the operations of the understanding". Här introducerar Hume distinktionen mellan "relations of ideas" och "matters of fact", där det föregående hänvisar till den slutledning som kan göras aprioriskt, alltså enbart genom förnuftsmässigt resonerande. Men, denna kunskapsform är bara sekundär för Hume. I första rummet kommer alltid "fakta", eller "matters of fact" som endast kan nås av erfarenheten, därav kallas hans filosofi för empirism. När det kommer till kausalitet ("cause and effect"), alltså den högsta formen av kunskap om naturlagarna, är det nämligen så att orsaksförhållanden alltid grundar sig i erfarenheten och är helt och hållet otillgänglig för förnuftet. Endast genom att erfara hur vissa händelser leder till andra händelser kan vi skapa en förståelse för orsak och verkan. 

I Humes tvådelning mellan relations of ideas och matters of fact är det bara i den första aprioriska kunskapsformen som vi kan använda oss av motsägelser, alltså "contradictions" i Humes terminologi, för att avgöra om något är sant eller falskt. Om jag säger att 2+3=6 så innebär det ett avsteg från aritmetikens regler som innebär en slags motsägelse, eller om jag säger att en triangel i ett Euklidiskt rum har fyra kanter så kan jag genast säga att jag motsäger mig själv och de definitioner jag utgår ifrån. Men när det kommer till vår erfarenhet a posteriori så säger Hume: 

That the sun will not rise tomorrow is no less intelligible a proposition and  inmplies no more contradiction than the affirmation that it will rise. We should in vain, therefore, apptempt to demonstrate its falsehood. Were it demonstratively false, it would imply a contradiction and could never be distinctly conceived by the mind. (40)

Vad Hume vill säga med detta exempel är att till och med sådana saker som vår empiriska erfarenhet har visat oss med största möjliga beviskraft. Fram tills nu har solen gått upp varje dag. Men vi kan inte vara demonstrativt säkra på att huruvida solen kommer gå upp i morgon eller inte. Påståendet "solen kommer inte gå upp i morgon" är på sin höjd väldigt sannolikt och kommer troligtvis visa sig vara falskt. Men det finns ingenting i denna sats som skulle innebära en logisk motsägelse. Allt vi kan göra, menar Hume, är att invänta morgondagen och se vad som händer. 

Exemplet haltar litegrann förvisso. Solen går egentligen inte upp utan det är ju jordens egna rotation som gör så att det ser ut som att den stiger upp i öster. 

I del 2 av sektion 4 introducerar Hume det som vi idag brukar kalla för induktionsproblemet. Först formuleras det generellt, ungefär så som det problem som uppstår när vi baserat på tidigare erfarenheter tänker oss att vi kan göra en prediktion om en händelse som ännu inte inträffat.

Humes exempel handlar om bröd. Baserat på mina tidigare erfarenheter kan jag dra slutsatsen att alla brödskivor jag har ätit har gjort mig mätt. Då kan jag göra förutsägelsen att även nästa skiva bröd kommer att orsaka mättnad. Men, Hume avfärdar detta som att det skulle röra sig om en nödvändig sanning som skulle hålla filosofiskt. Förvisso kan vi använda kunskapen om bröd i vardagserfarenheten, men för att skapa en säker vetenskap duger det inte. Induktion, även om Hume inte använder just detta begrepp här, lider alltid av att en sådan logik aldrig med säkerhet kan veta att nästa brödskiva har samma effekt som tidigare brödskivor. Kausalitet kan inte avgöras demonstrativt, endast den empiriska erfarenheten ger oss först en observation av en brödskiva, sedan en observation av mättnad i magen. 

Hume kallar sådana här kausala härledningar för inferens (inference), alltså sättet som vi kopplar ihop "jag har alltid erfarit att bröd gjort mig mätt" till "bröd gör mig alltid mätt". Men, problemet med inferens är, enligt Hume, att det inte finns någon nödvändig koppling mellan å ena sidan den serie av tidigare erfarenheter som jag grundar mig på och den framtida prediktion jag gör. Det finns inget som "medierar" mellan dessa två påståenden, förutom möjligtvis våra vanor (habits). 

Detta leder Hume till slutsatsen att kausalitet inte är möjlig att nå säker kunskap om på ett demonstrativt eller aprioriskt sätt, och därmed blir inferens ett problem för alla vetenskaper som baserar sig på empiriska observationer. Astronomi, biologi eller samhällsvetenskap är discipliner som till skillnad från matematik och geometri kommer att behöva konfrontera induktionsproblemen varje dag. 

Men Hume går längre än så. Han tar upp ytterligare ett induktionsproblem, som kanske är mera bekant. Ibland kallas det för hur man går från ett finit antal observationer till en allmän generalisering. Problemet är även kopplat till kausalitet och hur vi tenderar att se likheter ("similarities") när vi erfar världen. Humes ger ett nytt exempel som även denna gång är en maträtt. När vi i våra livserfarenheter äter hundra ägg och så erfar vi likheter i smak, färg och konsistens. Efter dessa hundra ägg tar vi då som vana att dra slutsatsen att alla ägg har denna smak, färg och konsistens. Det är, föreställer vi oss, så som ett ägg *är*, alltså att det har alltid har dessa "sensible qualities". Men, som i fallet med den svarta svanen, är det fullt möjligt att tänka sig att ägg nummer 101 som vi äter har en helt annan smak, färg och konsistens. Kanske är det ruttet eller ett ägg från en annan fågel än de hönsägg vi baserat våra tidigare erfarenheter på. Ett annat sätt som Hume beskriver detta på är att föreställningen om lika "sensible qualities" är en indikator på att samma "secret powers" har orsakat dem är en vanföreställning som leder oss fel. Även här finns det inte något som medierar mellan äggens smak, färg och konsistens till den kausala mekanism (raljant kallad "magisk kraft") som har orsakat sådana sensibla kvalitéer.

// biljardbollarna? den magiska power inte touch (s. 62)

Vad är då dessa "magiska" krafter för något? Egentligen är det ett sätt som Hume försöker hamra in sitt budskap om att det inte finns någon inneboende essens som kan ge oss kausalitet a priori. Det finns inget som är inskrivet i en idés substans som gör det möjligt för vårt tänkande att dra slutsatser om orsak och verkan. 

I kapitel sju skriver Hume: 

"The scenes of the universe are continually shifting, and one object follows another in an uninterrupted succession; but the power or force which actuates the whole machine is entirely concealed from us and never discovers itself in any of the sensible qualities of body". (75)

Vi tar detta rad för rad. Universum är i ständig förändring. Det ena händer efter det andra i successionsordning. Men den mystiska eller magiska kraft som får allt i universum att förändras; från planeternas banor till spårvagnarnas framfart i städerna till de elektriska signaler som färdas mellan neuronerna i min hjärna; den kraften går inte att härleda ur planeternas, spårvagnarna eller neuronernas "kroppar". En sådan kraft, om den ens skulle finnas till, förblir enligt Hume fördold för vårt förnuftsmässiga tänkande och kan bara beskådas av erfarenheten som något som på sin höjd verkar upprepa sig med stor sannolikhet dag för dag, succession för succession. 

I samma andemening säger Hume:

"We know that, in fact, heat is a constant attendant of flame; but what is the connection between them we have no room so much as to conjecture or imagine" (75)

Samma sak gäller här. Vi vet att en eldslåga och värme uppträder samtidgt. De flesta av oss skulle ur minnet kunna säga "varje gång jag har fört handen tillräckligt nära en eldslåga har jag känt värme". Men erfarenheten ger oss bara kunskap om denna samtida existens, inte vad den exakta kopplingen är. Inte heller en analys av vad en eldslågas egentliga substans är för något eller värme för den delen skulle ge oss en koppling mellan de två fenomenen. Förvisso skulle man kunna säga att vi idag har en massa kunskap om vilken roll bränsle, syre, energi, koldioxid och vatten spelar i processen när vi tänder eld på veden i en spis. Kemi och fysik har gjort stora framsteg sedan sjuttonhundratalet. Men, detta löser ändå inte Humes problem. För det lägger egentligen bara till ytterligare idéer till den kausala kedja vi försöker skapa. Det finns inget i varken syre, energi eller koldioxid som ger oss en nödvändig koppling mellan en låga och värme. De är förvisso delar i förklaringar, men utan att vi upprepade gånger har bedrivit experiment, fogat dem till varandra genom habit och erfarenhet, har de inget intrinsikalt eller substantiellt nödvändigt i sig som förbinder dem. 


## Relevans idag

När Kant fick läsa Hume (2) så väcktes han, som han själv beskriver det, ur en dogmatisk slummer, vilket så småningom ledde till hans kritiska filosofiska projekt. Denna detalj låter ibland som en anekdot som man nästan misstänker är en efterkonstruktion, vilket beror på att många är slarviga med att göra korrekta referenser. För den som vill läsa exakt vad Kant skrev så slår man upp Prolegomena to any future metaphysics (3) som den engelska utgåvan heter så kan man läsa:

I freely admit that the remembrance9 of David Hume was the very thing
that many years ago ﬁrst interrupted my dogmatic slumber and gave a
completely different direction to my researches in the ﬁeld of speculative
philosophy (s. 10).

På vilket sätt väcktes då Kant? Det är egentligen en längre historia. Men i korta drag kan man säga att Humes skepsis mot att vi kan nå kunskap om orsak och verkan a priori --- ja att på ett så pass radikalt sätt begränsa förnuftets möjlighet till säker kunskap som Hume gjorde --- detta är för Kant en skeptisk hållning som har gått för långt. I Kritik av det rena förnuftet, såväl som i Prolegomena till all framtida metafysik, är ett av kärnuppdragen att skapa möjligheten till syntetiska omdömen a priori: alltså möjligheten att skapa ny kunskap om de rena naturlagarna med hjälp av förnuftsmässiga resonemang a priori. Om Kant lyckades med detta eller inte är ett ämne för en annan gång.

Men, Hume får ett stort uppsving under nittonhundratalet som en central referenspunkt för den logiska empirismen och Wienkretsen. I kölvattnet av de enorma vetenskapliga förändringarna som skedde under nittonhundratalet; relativitetsteori, kvantmekanik, genetik, --- paradigmskiften som omkullkastade våra mest grundläggande kategorier som tid, rum, liv, ärftlighet med mera --- så började man alltmer lyfta fram Hume's skeptiska empirism som det enda filosofiska system som stod sig när naturvetenskaperna helt och hållet transformerades i grunden. 

Kanske är det här som Hume står med oss även idag. Som en skeptiker av den allra finaste sorten (vi får verkligen inte blanda ihop upplysningens skeptiker med internettrollen som tror sig vara skeptiker eller för den delen föreningen Vetenskap och Folkbildning som ibland också de kallar sig skeptiker.). Där står Hume och påminner oss om att vi alltid måste vara uppmärksamma även på de mest grundläggande sakerna vi tar för givna om orsak och verkan. Hur har vi kommit fram till att det ena leder till det andra? Granska varje tanke i detalj, varje erfarenhet, och avgör sedan hur säker du egentligen kan vara. 

## Källor

1. Hume, D., & Hendel, C. W. (1957). An inquiry concerning human understanding: With a supplement, an abstract of a treatise of human nature. Liberal Arts Press. https://books.google.se/books?id=nmErAAAAIAAJ

2. Wolff, R. P. (1960). Kant’s Debt to Hume Via Beattie. Journal of the History of Ideas, 21(1), 117–123. https://doi.org/10.2307/2708003

3. Kant, I. (2004). Prolegomena to any future metaphysics that will be able to come forward as science: With selections from the Critique of pure reason (Rev. ed). Cambridge University Press.


