## Intro

Idag ska vi tala om Immanuel Kant och de vetenskapsteoretiska problem som formulerades med under slutet av sjuttonhundratalet på den Europeiska kontinenten. 

Först kommer jag att presentera Kants vetenskapsteoretiska projekt både översiktligt och med några viktiga fördjupande utvikningar. 

Därefter kommer jag att gå igenom mera detaljerat några centrala passager i det kapitel som kallas för Inledning B till Kritik av det rena förnuftet, eftersom detta pekar på de absolut viktigaste komponenterna i Kants vetenskapsteori. 

Sist men inte minst kommer jag att prata lite om de intellektuella efterskalv som Kants vetenskapsteori gav upphov till, framförallt med fokus på vad som händer när den naturvetenskap som Kant lutar sig mot förändras. Kort sagt, om Kant grundar sig i Newtons fysik och Euklides geometri och dessa ersätts av en Einsteinsk fysik och en serie icke-euklidiska geometrier, vad återstår då av Kants filosofiska hus? Har grundpelarna underminerats till den grad att huset rasar eller är det så att det håller bara vi förbättrar vissa delar? 

## Kants vetenskapsteori

Vad är då Kants bidrag till vetenskapsteorin? För att ta reda på det transporterar vi  alltså pss tillbaka till Königsberg och 1780-talet då Kants "Kritik av det rena förnuftet" publicerades, i en första utgåva 1781 och en andra utgåva 1787. Detta verk är utant tvekan ett av de viktigaste vetenskapsteoretiska arbetena i den västerländska filosofin av tre anledningar:

För det första genomför den, som titeln avslöjar, en "kritik" av all tidigare filosofi, från den grekiska kunskapsteorin fram till de två dominerande tankeströmningarna empirism och rationalism. Man kan säga att Kant på grundligast möjliga sätt går igenom, analyserar och demonstrerar gränserna för allt mänskligt tänkande fram till hans samtid. Och i och med detta kommer Kant att definiera begreppet "kritik" inom som ett filosofiskt begrepp som innebär utforskande av gränser. Vilket inte ska sammanblandas med den vardagliga användningen när "kritisk" betyder ungefär att man "är emot något". Kritik av det rena förnuftet är alltså en undersökning, snarare än ett program eller en metod. 

För det andra är Kritik av det rena förnuftet, tillsammans med flera andra arbeten av Kant, ett försök att skapa en sömlös koppling mellan den rådande naturvetenskapen och filofin så att de kan ha samma vetenskapsteoretiska utgångspunkter och därmed kunna korsbefrukta varandra. Kant, som både bedrev naturvetenskaplig forskning och undervisade i matematik och geometri, ville skapa en objektiv vetenskapsteori för Newtonsk fysik och Euklidisk geometri, en filosofi som stod sida vid sida med naturvetenskaperna vid forskningsfronten. Huruvida detta lyckas eller inte kommer sedan att bli en vetenskapsteoretisk debatt som inte har avtagit ens idag, snart 250 år senare.

För det tredje kan man säga att Kant konsoliderar och definierar stora delar av den begreppsapparat som vi idag använder oss av som kunskapsteoretiska standardverktyg. När vi talar om kunskap a priori eller a posteriori, om analytiska och syntetiska omdömen, åskådningar, tinget i sig, och så vidare så faller vi tillbaka på hur Kant fixerade dessa begrepp under sjuttonhundratalet sista decennier. 






## Bakgrund
Den tyskspråkiga filosofin hade under en lång tid värjt sig från de brittiska
empiristernas skeptiska program som hade undergrävt den skolastiska och
rationalistiska filosofin. Men det började bli att svårare att bortse
från framförallt Humes kritik av den på kontinenten dominerande
rationalismen. Königsberg, nuvarande Kaliningrad, var knappast Europas
centrum för filosofi under sjuttonhundratalets sista decennier, men
genom att vara en viktig handelsstad var staden inte heller helt i
periferin. 

Empirismen ringde likt en
väckarklocka, för att med Immanuel Kants egna ord väcka honom ur sin
"dogmatiska slummer" [@kantProlegomenaAnyFuture2004 s. 10]. De brittiska
empiristerna hade inte bara goda argument. Deras filosofi hade dessutom
den vetenskapliga revolutionens centrum som sin utgångspunkt. Bacon,
Newton och Boyle hade på olika sätt visat hur matematik och empiriska
observationer kunde kombineras till ett mycket kraftfullt vetenskapligt
projekt, ett projekt som fick den rationalistiska filosofin att framstå
som ett inåtvänt, regelföljande och verklighetsfrånvänt bestyr. Men Kant
var inte beredd att följa Humes skeptiska bana. Snarare såg han det som
en möjlighet att skapa en vetenskapsteori som *harmonierade* med den
samtida naturvetenskapens forskningsfront. Mot denna bakgrund ställde
han 1787 följande två frågor i *Kritik av det rena förnuftet*: "Hur är
ren matematik möjlig? Hur är ren naturvetenskap möjlig?"
[@kantKritikAvDet2004 s.102/B20].

När Kant säger "ren" menade han, som vi kommer att se, en kunskapsform
som är *fri från empiri*, något som Hume endast tillåtit för geometri,
algebra och aritmetik[^77]. Kants frågeställning handlade alltså om
gränserna för den rationalistiska filosofin i ljuset av den empiriska
naturvetenskapens framsteg, framförallt med hänvisning till Newton[^78]
. Hur långt kommer vi med hjälp av vårt förnuftsbaserade tänkande, och
var någonstans slutar det. Denna fråga ställer sig vetenskapsteorin än
idag [@howardEinsteinKantOrigins1994 s. 58], fast givetvis på nya sätt.

#### Kant och kritiken av det rena förnuftet

Kants *Kritik av det rena förnuftet* [@kantKritikAvDet2004] är ett
omfattande verk, både till volym och komplexitet. Det utgör dock en
nästintill obligatorisk passagepunkt för all senare vetenskapsteori,
vare sig man anser att det utgör den västerländska filosofins stora
återvändsgränd eller om man ansluter sig till den långa tradition av
"kantianism" som baserar stora delar av sin kunskapsteori på dess
utgångspunkter. Kants centrala vetenskapsteoretiska problem har två
sidor.

Den första handlar om att finna en väg mellan det stillestånd som
den rationalistiska filosofin hade hamnat i, vilket Kant ofta hänvisar
till som dogmatiska tendens, och den framrusande empiristiska skepticism
som Hume med flera hade presenterat, vilket ledde till att exempelvis
kausalitet blev nästintill otillgängligt som säker vetenskap. Detta
utgör den konventionella beskrivningen i hur Kant skriver in sig som en
av upplysningsfilosofernas absolut mest centrala figurer.

En mindre uppmärksammad sida består av hur Kants vetenskapsteori
förhåller sig till den vetenskapliga revolutionens utveckling som sådan.
Men denna sida har dock uppmärksammats, dels under mellankrigstidens
diskussioner mellan nykantianer[^79] och Wienkretsen[^80], dels i
samtida forskning[^81] som båda analyserar hur Kants utgångspunkter, val
av problemområden och lösningsförslag vilar på en naturvetenskaplig
grund, som spänner från Euklidisk geometri till Kopernikansk astronomi
och Newtonsk fysik.

Kant erbjuder därmed ett alternativ som han ibland kallar för en
"kopernikansk vändning"[^82] inom filosofin. Liknelsen haltar en aning
eftersom Kopernikus ju avvecklade människan (jorden) som universums
mittpunkt. Vad Kant gör är i det närmsta det motsatta, för här hamnar
människans tänkande i centrum. Genom vår förmåga att begreppsliggöra och
sammanlänka både våra empiriska erfarenheter och våra förnuftsbaserade
slutledningar kan man, med ett samtida uttryck, säga att vi
"konstruerar" världen. Istället för att, som rationalisterna tänkte sig,
sätta Gud som facit för det perfekta tänkandet, och istället för att,
som de brittiska empiristerna (Hume och Locke) tänkte, se människan som
ett tomt blad som fylls med sinnesintryck, så tänkte Kant att det är
just människan som är den som dirigerar å ena sidan det förnuftsbaserade
tänkandet likväl som hur den empiriska erfarenheten ska sorteras,
sammanfogas och bestämmas.

I Kants *Kritik av det rena förnuftet* definieras några begrepp för hur
detta går till, begrepp som förvisso var välkända i tidigare
rationalistisk filosofi, men som i och med Kant får en delvis annan
innebörd som gör att de fortfarande tillhör vetenskapsteorins
grundbegrepp. Framförallt de bekanta begreppsparen *a priori* och *a
posteriori*, samt analytiska och syntetiska omdömen. Dessa distinktioner
är viktiga för Kant, för de fungerar som en första sorteringsmekanism,
som genom *Kritik av det rena förnuftet* blir alltmer detaljerad, med
syfte att utforska exakt var någonstans gränserna går för att med olika
medel nå sann kunskap, och hur de nödvändiga a prioriska kopplingarna
ser ut i förhållande till de på sin höjd sannolika empiriska
förknippningarna.

Den aprioriska kunskapen definieras som de universella kognitioner som
med nödvändighet är sanna, men som är helt befriade från empiri (B3)
Motsatsen är a posteriori, alltså den erfarenhetsbaserade kunskapen som
nås via våra sinnen, men som bara säger vad som är, inte vad som är
nödvändigt. Om vi bara skulle ha apriorisk kunskap så skulle den vara
tom på innehåll, eftersom den är fri från empiri. Men om vi bara skulle
ha kunskap från erfarenheten, a posteriori, så skulle det inte finnas
något sammanhang eller koppling mellan intrycken. Vi skulle då bara leva
i en osammanhängande mångfald av intryck, som skulle te sig omöjlig att
förstå.

En avgörande skillnad mellan Hume och Kant är att den förra gav
prioritet till erfarenheten a posteriori, och bara betraktade vår
förmåga att se sammanhang och samband (till exempel kausalitet) som en
vana (habit). Men Kant tänker sig en mycket mera aktiv människa, vars
aprioriskt grundade förnuft spelar en mycket större roll i att göra
världen begripbar - en roll som inte är en oreflekterad vanemässig
process, utan är aktiv, förnuftsgrundad och vetenskapligt kompatibel.

#### Kants vetenskapsteori

Redan i de första meningarna i de båda inledningarna sätter Kant tonen
för det centrala problem som uppstår när det aprioriska och det
aposterioriska ska sammanfogas till en sammanhängande kunskap. Kant
börjar med att i empiristisk ton slå fast att allt tänkande börjar med
erfarenheten. Det är den verkliga fysiska världen som så att säga tänder
den gnista som väcker tänkandet till liv. Redan här formulerade Kant, i
princip på samma sätt som Hume, ett grundläggande problem, som i
efterhand kommit att kallas för ett induktionsproblemet. Den empiriska
erfarenheten kan bara säga oss vad som finns vid ett enskilt tillfälle
och "\[a\]v just det skälet ger den oss ingen sann allmängiltighet"
(A1). Erfarenheten ger oss således aldrig "sina omdömen sann eller
sträng utan enbart förmodad och komparativ allmängiltighet (genom
induktion)" (B3).

Men även om erfarenheten är det som sätter igång tänkandet, så är det
inte det som dikterar tänkandet. Snarare är det så att vår kognitiva
fakultet, eller tänkandet, ur sig själv är det som styr och sorterar den
empiriska mångfalden. Detta leder Kant till att ställa frågan om det
finns en kunskap, och i så fall vilka gränser en sådan kunskap skulle
ha, när den är helt *fri* från empiri. Detta är alltså vad som menas med
aprioriskt tänkande, till skillnad från empirisk erfarenhet a
posteriori.

Men Kant betonar att med a priori menas något som är absolut fritt från
erfarenhet. Exemplet med mannen som tar bort stenar från grunden till
sitt hus så att det rasar illustrerar detta (B2). Även om man borde ha
kunnat veta oberoende av erfarenheten att ett hus med försvagad grund
kommer att rasa, så menar Kant att inte ens de grundläggande principerna
att tunga kroppar faller till marken är fria från erfarenhet, eftersom
det krävs tidigare erfarenheter av fallande kroppar.

Vad finns det då för kunskap som är oberoende av erfarenheten? Kant tar
upp matematiken som det tydligaste exemplet på en kunskapsform som kan
nå objektiv ny kunskap utan att för den delen ta in något via
sinnesintrycken. Detta fördjupas och förklaras framförallt i
B-introduktionen, men först är det viktigt att ta upp definitionerna för
analytiska och syntetiska omdömen:

> Antingen hör predikatet B till subjektet A, såsom något som (förtäckt)
> innehålls i detta begrepp A, eller så ligger B helt utanför begreppet
> A, men är alltjämt förknippat med det. I det förra fallet kallar jag
> omdömet analytiskt, i det senare syntetiskt. Analytiska omdömen (de
> jakande) är alltså omdömen där predikatets förknippning med subjektet
> är tänkt genom identitet, medan omdömen där denna förknippning tänks
> utan identitet skall kallas syntetiska (A6-7, se även B10-11).

Denna uppdelning är kanske den mest centrala delen i Kants filosofi och
till detta grundläggande problem kommer stora delar av den framtida
litteraturen att återkomma till. Men vad menas då egentligen? Kant ger
två exempel i sina introduktioner: "Alla kroppar är utsträckta" är ett
analytiskt omdöme och "Alla kroppar är tunga" är ett syntetiskt omdöme.
I det första fallet, argumenterar Kant, så är det med nödvändighet så
att en kropp måste vara utsträckt, det är dess "identitet". Man kan säga
att "kropp" innehåller "utsträckthet". Men i det andra fallet, "alla
kroppar är tunga", så menar Kant att det rör sig om en addition av ett
predikat som inte nödvändigtvis hör begreppet "kropp", det är inte dess
identitet. Med andra ord, vi kan enbart genom en analys av begreppet
kropp fälla omdömet att en kropp alltid är utsträckt. Men för att kunna
säga att alla kroppar är tunga måste vi addera erfarenhetsbaserad
kunskap (a posteriori), alltså fälla ett syntetiskt omdöme. Genom att
undersöka hur kroppar är, så kan vi upptäcka att de är tunga, och därmed
foga predikatet "tung" till "kropp". Detta är principen för syntes.\
Men, det är ingen större utmaning att göra uppdelningen så här. Att
begrepp kan analyseras och förtydligas med logik och därmed göras
absolut nödvändigt sanna är ju känt sedan antiken. Jämför med det slitna
exemplet: "alla människor är dödliga", "Sokrates är en människa",
"Sokrates är alltså dödlig". Likväl, att empirisk kunskap är möjlig, om
än osorterad och kaotisk, hade de brittiska empiristerna visat
filosofiskt, och den vetenskapliga revolutionen från 1600-talet och
framåt visat genom omvälvande ny kunskap och innovationer.\
Det stora problemet, rent vetenskapsteoretiskt, blir att lösa upp det
problem som Hume beskrev bland annat i *Inquiry* (se ovan). Den
teoretiska naturvetenskapen kan omöjligen nöja sig med vana (habit) som
grund för kausalitetsförhållanden. Att något orsakar något annat är den
fråga som varje ny banbrytande upptäckt måste bevisa (eller motbevisa)
för att naturvetenskaperna ska kunna gå framåt. Förvisso ska man kanske
inte göra för stor sak av filosofins roll i detta problem. Snarare är
det så att Kant och samtida filosofer de närmsta två århundradena
arbetade i kölvattnet av vetenskapernas framsteg och motgångar och
någonstans i turbulensen måste problemet med kausalitet lösas. Men det
är ändå kännetecknande för den filosofiska revolutionens grundläggande
attityd i det att dess vetenskapsteori har ambitionen att vara
*preskriptiv* i förhållande till naturvetenskaperna och berätta för dem
hur de *bör* göra.

Kant introducerar därmed syntetiska omdömen a priori som en väg ur
följande problem: De analytiska omdömena som sker a priori kan bara
förtydliga begrepp och satser, inte skapa någon ny kunskap. Empirisk
erfarenhet a posteriori, kan å andra sidan bara ge oss fragment av
verkligheten som inte är allmängiltiga. Kausalitetens problem är än så
länge olösligt, eftersom om vi ska säga att "värme orsakar att is
smälter till vatten", så kan vi möjligtvis med analytiska omdömen reda
ut exakt vad värme, is och vatten är för något. Men för att nå kunskap
om själva processen av smältande vid uppvärmning så behöver vi empirisk
erfarenhet (exempelvis genom experiment). Och den empiriska erfarenheten
är ju, som Hume påvisat, förvisso säker men inte det minsta
*allmängiltig*. För att kunna formulera en naturlag i stil med att
"vatten varmare än 0 grader antar flytande form (vid havsnivå)" så måste
det vara möjligt att koppla ihop själva värmandet med att isen förändrar
sin identitet från fast till flytande.\
Lösningen på kausalitetens problem är egentligen två. Det första, menar
Kant, är helt och hållet aprioriskt, och därmed generellt. I satsen "all
förändring måste ha en orsak" så,

> \... innehåller själva orsaksbegreppet så uppenbart begreppen om en
> nödvändig förknippning med en verkan och om en sträng allmängiltighet
> hos regeln, att orsaksbegreppet skulle gå helt förlorat om man, liksom
> Hume, ville härleda det ur en ofta upprepad anslutning mellan det som
> sker och det som föregår, samt ur en vana (alltså blott subjektiv
> nödvändighet), som uppkommer därigenom, att förknippa föreställningar
> med varandra. (B 5)

I denna mening måste alltså kausaliteten finnas i allmänhet. Men, detta
är ju endast en slags begreppsanalys, en sanning som förvisso är
nödvändig, men som samtidigt inte har något egentligt innehåll. Om vi i
stället tar satsen "allt som sker har sin orsak" (B13) så kan vi inte
längre härleda "orsak" ur "sker". Vi måste koppla ihop skeende med orsak
med hjälp av vårt syntetiska omdöme a priori.

I B-inledningen ger Kant följande exempel från matematiken: 7 + 5 = 12,
som han menar inte är analytiskt. Det ligger varken i begreppet 5 eller
7 något som ger oss 12, det är så att säga inte inbegripet i talens
identitet. Istället är 12 ett syntetiskt omdöme, eftersom vi måste ta
"åskådningen" (inte empirisk nödvändigtvis, utan tillhörande den
"transcendentala logiken") till hjälp för att lägga samman 5 och 7 för
att få fram summan 12. Kant skriver att "\[b\]egreppet tolv är på intet
sätt redan tänkt i och med att jag tänker mig enbart denna förening av
sju och fem, och om jag aldrig så länge analyserade mitt begrepp om en
sådan möjlig summa, skulle jag ändå inte påträffa tolv däri." (B 15).
Detta skiljer sig från identitetens logik, alltså a = a, 2 + 2 = 4, et.
cetera. Vi måste använda det syntetiska omdömet, speciellt när det
gäller stora tal (nuförtiden använder vi miniräknare) eftersom vi så att
säga måste åskåda (som en slags tankeprocess) och räkna fram resultatet.
Samma sak gäller för geometrin. Satsen "trianglars vinkelsumma är
(alltid) 180 grader" är ett *analytiskt* omdöme a priori; det är
nödvändigt och universellt, och summan 180 ligger redan i begreppet
triangel. Satsen "Om summan av två vinklar i en triangel är 173 grader
måste den tredje vara sju grader\" är däremot *syntetisk*, eftersom det
är något som *adderar* kunskap om en triangels tredje vinkel som vi inte
visste direkt, utan behövde räkna ut.

Man skulle kunna säga att de syntetiska omdömena a priori är Kants
primära villkor för att kunskapen ska kunna växa. Eftersom han inte går
med på att induktion är en möjlighet till säker kunskap (syntetiska
omdömen a posteriori) då den inte kan uppnå allmängiltighet, är det just
genom de syntetiska omdömena a priori som vi kan beskriva naturlagarna.
En slags transcendental idealism.\

Syntetiska omdömen a priori är inte bara grunden i matematiken, utan
även i naturvetenskapernas grundläggande teorier och principer. Ett
exempel från B-inledningen är "vid varje överföring av rörelse måste
alltid verkan och motverkan vara varandra lika" (B17). Att Kant väljer
detta exempel, alltså Newtons tredje rörelselag, skall förstås i
historiskt ljus. Newton, som spelade en stor roll i Kants fortsatta
filosofi, är ju vid denna tid att jämföra med att hänvisa till
"forskningsfronten" inom fysiken, vilket även ligger i linje med att
Kant senare i texten besvarar frågan "hur är ren naturvetenskap möjlig?"
med att det "bevisas genom deras verklighet" (B20). Här uppstår det mest
tydliga motargumentet mot Hume och de brittiska empiristerna. Förvisso
spelar den "vanliga" empiriska naturvetenskapen en stor roll när den
genomför sina experiment och observationer. Men för Kant måste det även
finnas en "ren naturvetenskap" som formulerar kunskap a priori, som med
nödvändighet är sann. För även om vi kan genomföra en stor mängd
experiment som "bevisar" Newtons tredje rörelselag, skulle sådana
experiment inte kunna skapa den absoluta säkerhet som naturvetenskaperna
kräver (se induktionsproblemen ovan). Kant blev på så sätt beroende av
Newtons fysik, speciellt hans begrepp om tid och rum som han diskuterar
i det nästföljande kapitlet om den transcendentala estetiken, (se bland
annat B56) där tiden och rummet som transcendentala syntetiska omdömen a
priori befästs



